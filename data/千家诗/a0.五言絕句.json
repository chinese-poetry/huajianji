[
  {
    "title": "春眠",
    "paragraphs": [
      "春眠不覺曉，處處聞啼鳥。",
      "夜來風雨聲，花落知多少。"
    ],
    "author": "孟浩然",
    "dynasty": "唐",
    "notes": []
  },
  {
    "title": "訪袁拾遺不遇",
    "paragraphs": [
      "洛陽訪才子，江嶺作流人。",
      "聞說梅花早，何如此地春。"
    ],
    "author": "孟浩然",
    "dynasty": "唐",
    "notes": []
  },
  {
    "title": "送郭司倉",
    "paragraphs": [
      "映門淮水綠，留騎主人心。",
      "明月隨良掾，春潮夜夜深。"
    ],
    "author": "王昌齡",
    "dynasty": "唐",
    "notes": []
  },
  {
    "title": "洛陽道",
    "paragraphs": [
      "大道直如發，春來佳氣多。",
      "五陵貴公子，雙雙嗚玉珂。"
    ],
    "author": "儲光羲",
    "dynasty": "唐",
    "notes": []
  },
  {
    "title": "獨坐敬亭山",
    "paragraphs": [
      "衆鳥高飛盡，孤雲獨去閒。",
      "相看兩不厭，只有敬亭山。"
    ],
    "author": "李白",
    "dynasty": "唐",
    "notes": []
  },
  {
    "title": "登鸛鶴樓",
    "paragraphs": [
      "白日依山盡，黃河入海流。",
      "欲窮千里目，更上一層樓。"
    ],
    "author": "王之渙",
    "dynasty": "唐",
    "notes": []
  },
  {
    "title": "觀永樂公主入番",
    "paragraphs": [
      "邊地鶯花少，年來未覺新。",
      "美人天上落，龍塞始應春。"
    ],
    "author": "孫逖",
    "dynasty": "唐",
    "notes": []
  },
  {
    "title": "伊州歌",
    "paragraphs": [
      "打起黃鶯兒，莫教枝上啼。",
      "啼時驚妾夢，不得到遼西。"
    ],
    "author": "金昌緒",
    "dynasty": "唐",
    "notes": []
  },
  {
    "title": "左掖梨花",
    "paragraphs": [
      "冷豔全欺雪，餘香乍入衣。",
      "春風且莫定，吹向玉階飛。"
    ],
    "author": "丘爲",
    "dynasty": "唐",
    "notes": []
  },
  {
    "title": "思君恩",
    "paragraphs": [
      "小苑鶯歌歇，長門蝶舞多。",
      "眼看春又去，翠輦不曾過。"
    ],
    "author": "令狐楚",
    "dynasty": "唐",
    "notes": []
  },
  {
    "title": "題袁氏別業",
    "paragraphs": [
      "主人不相識，偶坐爲林泉。",
      "莫謾愁沽酒，囊中自有錢。"
    ],
    "author": "賀知章",
    "dynasty": "唐",
    "notes": []
  },
  {
    "title": "夜送趙縱",
    "paragraphs": [
      "趙氏連城璧，由來天下傳。",
      "送君還舊府，明月滿前川。"
    ],
    "author": "楊炯",
    "dynasty": "唐",
    "notes": []
  },
  {
    "title": "竹裏館",
    "paragraphs": [
      "獨坐幽篁裏，彈琴復長嘯。",
      "深林人不知，明月來相照。"
    ],
    "author": "王維",
    "dynasty": "唐",
    "notes": []
  },
  {
    "title": "送朱大入秦",
    "paragraphs": [
      "避人五陵去，寶劍值千金。",
      "分手脫相贈，平生一片心。"
    ],
    "author": "王維",
    "dynasty": "唐",
    "notes": []
  },
  {
    "title": "長幹行",
    "paragraphs": [
      "君家在何處？妾住在橫塘。",
      "停船暫借問，或恐是同鄉。"
    ],
    "author": "崔顥",
    "dynasty": "唐",
    "notes": []
  },
  {
    "title": "詠史",
    "paragraphs": [
      "尚有綈袍贈，應憐範叔寒。",
      "不知天下士，猶作布衣看。"
    ],
    "author": "高適",
    "dynasty": "唐",
    "notes": []
  },
  {
    "title": "罷相作",
    "paragraphs": [
      "避賢初罷相，樂聖且銜杯。",
      "爲問門前客，今朝幾個來。"
    ],
    "author": "李適之",
    "dynasty": "唐",
    "notes": []
  },
  {
    "title": "逢俠者",
    "paragraphs": [
      "燕趙悲歌士，相逢劇孟家。",
      "寸心言不盡，前路日將斜。"
    ],
    "author": "錢起",
    "dynasty": "唐",
    "notes": []
  },
  {
    "title": "江行望匡廬",
    "paragraphs": [
      "咫尺愁風雨，匡廬不可登。",
      "只疑雲霧窟，猶有六朝僧。"
    ],
    "author": "錢起",
    "dynasty": "唐",
    "notes": []
  },
  {
    "title": "答李浣",
    "paragraphs": [
      "林中觀易罷，溪上對鷗閒。",
      "楚俗饒詞客，何人最往還。"
    ],
    "author": "韋應物",
    "dynasty": "唐",
    "notes": []
  },
  {
    "title": "秋風引",
    "paragraphs": [
      "何處秋風至，蕭蕭送雁羣。",
      "朝來入庭樹，孤客最先聞。"
    ],
    "author": "劉禹錫",
    "dynasty": "唐",
    "notes": []
  },
  {
    "title": "秋夜寄丘員外",
    "paragraphs": [
      "懷君屬秋夜，散步詠涼天。",
      "山空松子落，幽人應未眠。"
    ],
    "author": "韋應物",
    "dynasty": "唐",
    "notes": []
  },
  {
    "title": "秋日",
    "paragraphs": [
      "返照入閭巷，憂來誰共語。",
      "古道少人行，秋風動禾黍。"
    ],
    "author": "耿湋",
    "dynasty": "唐",
    "notes": []
  },
  {
    "title": "秋日湖上",
    "paragraphs": [
      "落日五湖遊，煙波處處愁。",
      "浮沉千古事，誰與問東流。"
    ],
    "author": "薛瑩",
    "dynasty": "唐",
    "notes": []
  },
  {
    "title": "宮中題",
    "paragraphs": [
      "輦路生秋草，上林花滿枝。",
      "憑高何限意，無復侍臣知。"
    ],
    "author": "李昂",
    "dynasty": "唐",
    "notes": []
  },
  {
    "title": "汾上驚秋",
    "paragraphs": [
      "北風吹白雲，萬里渡河汾。",
      "心緒逢搖落，秋聲不可聞。"
    ],
    "author": "蘇頲",
    "dynasty": "唐",
    "notes": []
  },
  {
    "title": "尋隱者不遇",
    "paragraphs": [
      "松下問童子，言師採藥去。",
      "只在此山中，雲深不知處。"
    ],
    "author": "賈島",
    "dynasty": "唐",
    "notes": []
  },
  {
    "title": "蜀道後期",
    "paragraphs": [
      "客心爭日月，來往預期程。",
      "秋風不相待，先至洛陽城。"
    ],
    "author": "張說",
    "dynasty": "唐",
    "notes": []
  },
  {
    "title": "靜夜思",
    "paragraphs": [
      "牀前明月光，疑是地上霜。",
      "舉頭望明月，低頭思故鄉。"
    ],
    "author": "李白",
    "dynasty": "唐",
    "notes": []
  },
  {
    "title": "秋浦歌",
    "paragraphs": [
      "白髮三千丈，離愁似個長。",
      "不知明鏡裏，何處得秋霜。"
    ],
    "author": "李白",
    "dynasty": "唐",
    "notes": []
  },
  {
    "title": "贈喬侍郎",
    "paragraphs": [
      "漢廷榮巧宦，雲閣薄邊功。",
      "可憐驄馬使，白首爲誰雄。"
    ],
    "author": "陳子昂",
    "dynasty": "唐",
    "notes": []
  },
  {
    "title": "答五陵太守",
    "paragraphs": [
      "仗劍行千里，微軀敢一言。",
      "曾爲大梁客，不負信陵恩。"
    ],
    "author": "王昌齡",
    "dynasty": "唐",
    "notes": []
  },
  {
    "title": "行軍九日思長安故園",
    "paragraphs": [
      "強欲登高去，無人送酒來。",
      "遙憐故園菊，應傍戰場開。"
    ],
    "author": "岑參",
    "dynasty": "唐",
    "notes": []
  },
  {
    "title": "婕妤怨",
    "paragraphs": [
      "花枝出建章，鳳管發昭陽。",
      "借問承恩者，雙蛾幾許長？"
    ],
    "author": "皇甫冉",
    "dynasty": "唐",
    "notes": []
  },
  {
    "title": "題竹林寺",
    "paragraphs": [
      "歲月人間促，煙霞此地多。",
      "殷勤竹林寺，更得幾回過？"
    ],
    "author": "朱放",
    "dynasty": "唐",
    "notes": []
  },
  {
    "title": "過三閭廟",
    "paragraphs": [
      "沅湘流不盡，屈子怨何深！",
      "日暮秋風起，蕭蕭楓樹林。"
    ],
    "author": "戴叔倫",
    "dynasty": "唐",
    "notes": []
  },
  {
    "title": "易水送別",
    "paragraphs": [
      "此地別燕丹，壯士發衝冠。",
      "昔時人已沒，今日水猶寒。"
    ],
    "author": "駱賓王",
    "dynasty": "唐",
    "notes": []
  },
  {
    "title": "別盧秦卿",
    "paragraphs": [
      "知有前期在，難分此夜中。",
      "無將故人酒，不及石尤風。"
    ],
    "author": "司空曙",
    "dynasty": "唐",
    "notes": []
  },
  {
    "title": "答人",
    "paragraphs": [
      "偶來松樹下，高枕石頭眠。",
      "山中無曆日，寒盡不知年。"
    ],
    "author": "太上隱者",
    "dynasty": "唐",
    "notes": []
  }
]