[
  {
    "title": "春日偶成",
    "paragraphs": [
      "雲淡風輕近午天，傍花隨柳過前川。",
      "時人不識餘心樂，將謂偷閒學少年。"
    ],
    "author": "程顥",
    "dynasty": "宋",
    "notes": []
  },
  {
    "title": "春日",
    "paragraphs": [
      "勝日尋芳泗水濱，無邊光景一時新。",
      "等閒識得東風面，萬紫千紅總是春。"
    ],
    "author": "朱熹",
    "dynasty": "宋",
    "notes": []
  },
  {
    "title": "春宵",
    "paragraphs": [
      "春宵一刻值千金，花有清香月有陰。",
      "歌管樓臺聲細細，鞦韆院落夜沈沈。"
    ],
    "author": "蘇軾",
    "dynasty": "宋",
    "notes": []
  },
  {
    "title": "城東早春",
    "paragraphs": [
      "詩家清景在新春，綠柳才黃半未勻。",
      "若待上林花似錦，出門俱是看花人。"
    ],
    "author": "楊巨源",
    "dynasty": "唐",
    "notes": []
  },
  {
    "title": "春夜",
    "paragraphs": [
      "金爐香燼漏聲殘，剪剪輕風陣陣寒。",
      "春色惱人眠不得，月移花影上欄杆。"
    ],
    "author": "王安石",
    "dynasty": "宋",
    "notes": []
  },
  {
    "title": "初春小雨",
    "paragraphs": [
      "天街小雨潤如酥，草色遙看近卻無。",
      "最是一年春好處，絕勝煙柳滿皇都。"
    ],
    "author": "韓愈",
    "dynasty": "宋",
    "notes": []
  },
  {
    "title": "元日",
    "paragraphs": [
      "爆竹聲中一歲除，春風送暖入屠蘇。",
      "千門萬戶曈曈日，總把新桃換舊符。"
    ],
    "author": "王安石",
    "dynasty": "宋",
    "notes": []
  },
  {
    "title": "上元侍宴",
    "paragraphs": [
      "淡月疏星繞建章，仙風吹下御爐香。",
      "侍臣鵠立通明殿，一朵紅雲捧玉皇。"
    ],
    "author": "蘇軾",
    "dynasty": "宋",
    "notes": []
  },
  {
    "title": "立春偶成",
    "paragraphs": [
      "律回歲晚冰霜少，春到人間草木知。",
      "便覺眼前生意滿，東風吹水綠參差。"
    ],
    "author": "張栻",
    "dynasty": "宋",
    "notes": []
  },
  {
    "title": "打球圖",
    "paragraphs": [
      "閶闔千門萬戶開，三郎沈醉打球回。",
      "九齡已老韓休死，無復明朝諫疏來。"
    ],
    "author": "晁無咎",
    "dynasty": "宋",
    "notes": []
  },
  {
    "title": "宮詞",
    "paragraphs": [
      {
        "subchapter": "其一",
        "paragraphs": [
          "金殿當頭紫閣重，仙人掌上玉芙蓉。",
          "太平天子朝元日，五色雲車駕六龍。"
        ]
      },
      {
        "subchapter": "其二",
        "paragraphs": [
          "殿上袞衣明日月，硯中旗影動龍蛇。",
          "縱橫禮樂三千字，獨對丹墀日未斜。"
        ]
      }
    ],
    "author": "林洪",
    "dynasty": "宋",
    "notes": []
  },
  {
    "title": "詠華清宮",
    "paragraphs": [
      "行盡江南數十程，曉風殘月入華清。",
      "朝元閣上西風急，都入長楊作雨聲。"
    ],
    "author": "王建",
    "dynasty": "唐",
    "notes": []
  },
  {
    "title": "清平調詞",
    "paragraphs": [
      "雲想衣裳花想容，春風拂檻露華濃。",
      "若非羣玉山頭見，會向瑤臺月下逢。"
    ],
    "author": "李白",
    "dynasty": "唐",
    "notes": []
  },
  {
    "title": "題邸間壁",
    "paragraphs": [
      "酴醿香夢怯春寒，翠掩重門燕子閒。",
      "敲斷玉釵紅燭冷，計程應說到常山。"
    ],
    "author": "鄭會",
    "dynasty": "宋",
    "notes": []
  },
  {
    "title": "絕句",
    "paragraphs": [
      "兩個黃鸝鳴翠柳，一行白鷺上青天。",
      "窗含西嶺千秋雪，門泊東吳萬里船。"
    ],
    "author": "杜甫",
    "dynasty": "唐",
    "notes": []
  },
  {
    "title": "海棠",
    "paragraphs": [
      "東風嫋嫋泛崇光，香霧空濛月轉廊。",
      "只恐夜深花睡去，故燒高燭照紅妝。"
    ],
    "author": "蘇軾",
    "dynasty": "宋",
    "notes": []
  },
  {
    "title": "清明",
    "paragraphs": [
      "無花無酒過清明，興味蕭然似野僧。",
      "昨日鄰家乞新火，曉窗分與讀書燈。"
    ],
    "author": "王禹偁",
    "dynasty": "宋",
    "notes": []
  },
  {
    "title": "清明",
    "paragraphs": [
      "清明時節雨紛紛，路上行人慾斷魂。",
      "借問酒家何處有，牧童遙指杏花村。"
    ],
    "author": "杜牧",
    "dynasty": "唐",
    "notes": []
  },
  {
    "title": "社日",
    "paragraphs": [
      "鵝湖山下稻粱肥，豚柵雞棲對掩扉。",
      "桑柘影斜春社散，家家扶得醉人歸。"
    ],
    "author": "張演",
    "dynasty": "唐",
    "notes": []
  },
  {
    "title": "寒食",
    "paragraphs": [
      "春城無處不飛花，寒食東風御柳斜。",
      "日暮漢宮傳蠟燭，輕煙散入五侯家。"
    ],
    "author": "韓翃",
    "dynasty": "唐",
    "notes": []
  },
  {
    "title": "江南春",
    "paragraphs": [
      "千里鶯啼綠映紅，水村山郭酒旗風。",
      "南朝四百八十寺，多少樓臺煙雨中。"
    ],
    "author": "杜牧",
    "dynasty": "唐",
    "notes": []
  },
  {
    "title": "上高侍郎",
    "paragraphs": [
      "天上碧桃和露種，日邊紅杏倚雲栽。",
      "芙蓉生在秋江上，不向東風怨未開。"
    ],
    "author": "高蟾",
    "dynasty": "唐",
    "notes": []
  },
  {
    "title": "絕句",
    "paragraphs": [
      "古木陰中系短篷，杖藜扶我過橋東。",
      "沾衣欲溼杏花雨，吹面不寒楊柳風。"
    ],
    "author": "僧志安",
    "dynasty": "宋",
    "notes": []
  },
  {
    "title": "遊小園不值",
    "paragraphs": [
      "應嫌屐齒印蒼苔，十扣柴扉九不開。",
      "春色滿園關不住，一枝紅杏出牆來。"
    ],
    "author": "葉紹翁",
    "dynasty": "宋",
    "notes": []
  },
  {
    "title": "客中行",
    "paragraphs": [
      "蘭陵美酒鬱金香，玉碗盛來琥珀光。",
      "但使主人能醉客，不知何處是他鄉。"
    ],
    "author": "李白",
    "dynasty": "唐",
    "notes": []
  },
  {
    "title": "題屏",
    "paragraphs": [
      "呢喃燕子語樑間，底事來驚夢裏閒。",
      "說與旁人渾不解，杖藜攜酒看芝山。"
    ],
    "author": "劉季孫",
    "dynasty": "宋",
    "notes": []
  },
  {
    "title": "絕句漫興",
    "paragraphs": [
      "腸斷春江欲盡頭，杖藜徐步立芳洲。",
      "顛狂柳絮隨風舞，輕薄桃花逐水流。"
    ],
    "author": "杜甫",
    "dynasty": "唐",
    "notes": []
  },
  {
    "title": "慶全庵桃花",
    "paragraphs": [
      "尋得桃源好避秦，桃紅又是一年春。",
      "花飛莫遣隨流水，怕有漁郎來問津。"
    ],
    "author": "謝枋得",
    "dynasty": "宋",
    "notes": []
  },
  {
    "title": "玄都觀桃花",
    "paragraphs": [
      "紫陌紅塵拂面來，無人不道看花回。",
      "玄都觀裏桃千樹，盡是劉郎去後栽。"
    ],
    "author": "劉禹錫",
    "dynasty": "唐",
    "notes": []
  },
  {
    "title": "再遊玄都觀",
    "paragraphs": [
      "百畝庭中半是苔，桃花淨盡菜花開。",
      "種桃道士歸何處，前度劉郎今又來。"
    ],
    "author": "劉禹錫",
    "dynasty": "唐",
    "notes": []
  },
  {
    "title": "滁州西澗",
    "paragraphs": [
      "獨憐幽草澗邊生，上有黃鸝深樹鳴。",
      "春潮帶雨晚來急，野渡無人舟自橫。"
    ],
    "author": "韋應物",
    "dynasty": "唐",
    "notes": []
  },
  {
    "title": "花影",
    "paragraphs": [
      "重重疊疊上瑤臺，幾度呼童掃不開。",
      "剛被太陽收拾去，卻教明月送將來。"
    ],
    "author": "蘇軾",
    "dynasty": "宋",
    "notes": []
  },
  {
    "title": "北山",
    "paragraphs": [
      "北山輸綠漲橫陂，直塹回塘灩灩時。",
      "細數落花因坐久，緩尋芳草得歸遲。"
    ],
    "author": "王安石",
    "dynasty": "宋",
    "notes": []
  },
  {
    "title": "湖上",
    "paragraphs": [
      "花開紅樹亂鶯啼，草長平湖白鷺飛。",
      "風日晴和人意好，夕陽簫鼓幾船歸。"
    ],
    "author": "徐元傑",
    "dynasty": "宋",
    "notes": []
  },
  {
    "title": "漫興",
    "paragraphs": [
      "糝徑楊花鋪白氈，點溪荷葉疊青錢。",
      "筍根稚子無人見，沙上鳧雛傍母眠。"
    ],
    "author": "杜甫",
    "dynasty": "唐",
    "notes": []
  },
  {
    "title": "春晴",
    "paragraphs": [
      "雨前初見花間蕊，雨後全無葉底花。",
      "蜂蝶紛紛過牆去，卻疑春色在鄰家。"
    ],
    "author": "王駕",
    "dynasty": "宋",
    "notes": []
  },
  {
    "title": "春暮",
    "paragraphs": [
      "門外無人問落花，綠陰冉冉遍天涯。",
      "林鶯啼到無聲處，青草池塘獨聽蛙。"
    ],
    "author": "曹豳",
    "dynasty": "宋",
    "notes": []
  },
  {
    "title": "落花",
    "paragraphs": [
      "連理枝頭花正開，妒花風雨便相催。",
      "願教青帝常爲主，莫遣紛紛點翠苔。"
    ],
    "author": "朱淑貞",
    "dynasty": "宋",
    "notes": []
  },
  {
    "title": "春暮遊小園",
    "paragraphs": [
      "一從梅粉褪殘妝，塗抹新紅上海棠。",
      "開到荼蘼花事了，絲絲夭棘出莓牆。"
    ],
    "author": "王淇",
    "dynasty": "宋",
    "notes": []
  },
  {
    "title": "鶯梭",
    "paragraphs": [
      "擲柳遷喬太有情，交交時作弄機聲。",
      "洛陽三月花如錦，多少工夫織得成。"
    ],
    "author": "劉克莊",
    "dynasty": "宋",
    "notes": []
  },
  {
    "title": "暮春即事",
    "paragraphs": [
      "雙雙瓦雀行書案，點點楊花入硯池。",
      "閒坐小窗讀周易，不知春去幾多時。"
    ],
    "author": "葉採",
    "dynasty": "宋",
    "notes": []
  },
  {
    "title": "登山",
    "paragraphs": [
      "終日昏昏醉夢間，忽聞春盡強登山。",
      "因過竹院逢僧話，又得浮生半日閒。"
    ],
    "author": "李涉",
    "dynasty": "唐",
    "notes": []
  },
  {
    "title": "蠶婦吟",
    "paragraphs": [
      "子規啼徹四更時，起視蠶稠怕葉稀。",
      "不信樓頭楊柳月，玉人歌舞未曾歸。"
    ],
    "author": "謝枋得",
    "dynasty": "唐",
    "notes": []
  },
  {
    "title": "晚春",
    "paragraphs": [
      "草木知春不久歸，百般紅紫鬥芳菲。",
      "楊花榆莢無才思，惟解漫天作雪飛。"
    ],
    "author": "韓愈",
    "dynasty": "唐",
    "notes": []
  },
  {
    "title": "傷春",
    "paragraphs": [
      "準擬今春樂事濃，依然枉卻一東風。",
      "年年不帶看花眼，不是愁中即病中。"
    ],
    "author": "楊萬里",
    "dynasty": "宋",
    "notes": []
  },
  {
    "title": "送春",
    "paragraphs": [
      "三月殘花落更開，小檐日日燕飛來。",
      "子規夜半猶啼血，不信東風喚不回。"
    ],
    "author": "王令",
    "dynasty": "宋",
    "notes": []
  },
  {
    "title": "三月晦日送春",
    "paragraphs": [
      "三月正當三十日，風光別我苦吟身。",
      "共君今夜不須睡，未到曉鍾猶是春。"
    ],
    "author": "賈島",
    "dynasty": "唐",
    "notes": []
  },
  {
    "title": "客中初夏",
    "paragraphs": [
      "四月清和雨乍晴，南山當戶轉分明。",
      "更無柳絮因風起，惟有葵花向日傾。"
    ],
    "author": "司馬光",
    "dynasty": "宋",
    "notes": []
  },
  {
    "title": "有約",
    "paragraphs": [
      "黃梅時節家家雨，青草池塘處處蛙。",
      "有約不來過夜半，閒敲棋子落燈花。"
    ],
    "author": "司馬光",
    "dynasty": "宋",
    "notes": []
  },
  {
    "title": "初夏睡起",
    "paragraphs": [
      "梅子流酸濺齒牙，芭蕉分綠上窗紗。",
      "日長睡起無情思，閒看兒童捉柳花。"
    ],
    "author": "楊萬里",
    "dynasty": "宋",
    "notes": []
  },
  {
    "title": "三衢道中",
    "paragraphs": [
      "梅子黃時日日晴，小溪泛盡卻山行。",
      "綠陰不減來時路，添得黃鸝四五聲。"
    ],
    "author": "曾幾",
    "dynasty": "宋",
    "notes": []
  },
  {
    "title": "即景",
    "paragraphs": [
      "竹搖清影罩幽窗，兩兩時禽噪夕陽。",
      "謝卻海棠飛盡絮，困人天氣日初長。"
    ],
    "author": "朱淑貞",
    "dynasty": "宋",
    "notes": []
  },
  {
    "title": "夏日",
    "paragraphs": [
      "乳鴨池塘水淺深，熟梅天氣半晴陰。",
      "東園載酒西園醉，摘盡枇杷一樹金。"
    ],
    "author": "戴敏",
    "dynasty": "宋",
    "notes": []
  },
  {
    "title": "晚樓閒坐",
    "paragraphs": [
      "四顧山光接水光，憑欄十里芰荷香。",
      "清風明月無人管，並作南來一味涼。"
    ],
    "author": "王安石",
    "dynasty": "宋",
    "notes": []
  },
  {
    "title": "山居夏日",
    "paragraphs": [
      "綠樹陰濃夏日長，樓臺倒影入池塘。",
      "水晶簾動微風起，滿架薔薇一院香。"
    ],
    "author": "高駢",
    "dynasty": "唐",
    "notes": []
  },
  {
    "title": "田家",
    "paragraphs": [
      "晝出耘田夜績麻，村莊兒女各當家。",
      "童孫未解供耕織，也傍桑陰學種瓜。"
    ],
    "author": "范成大",
    "dynasty": "宋",
    "notes": []
  },
  {
    "title": "村居即事",
    "paragraphs": [
      "綠遍山原白滿川，子規聲裏雨如煙。",
      "鄉村四月閒人少，才了蠶桑又插田。"
    ],
    "author": "范成大",
    "dynasty": "宋",
    "notes": []
  },
  {
    "title": "題榴花",
    "paragraphs": [
      "五月榴花照眼明，枝間時見子初成。",
      "可憐此地無車馬，顛倒蒼苔落絳英。"
    ],
    "author": "朱熹",
    "dynasty": "宋",
    "notes": []
  },
  {
    "title": "村晚",
    "paragraphs": [
      "草滿池塘水滿陂，山銜落日浸寒漪。",
      "牧童歸去橫牛背，短笛無腔信口吹。"
    ],
    "author": "雷震",
    "dynasty": "宋",
    "notes": []
  },
  {
    "title": "茅檐",
    "paragraphs": [
      "茅檐常掃淨無苔，花木成蹊手自栽。",
      "一水護田將綠繞，兩山排闥送青來。"
    ],
    "author": "王安石",
    "dynasty": "宋",
    "notes": []
  },
  {
    "title": "烏衣巷",
    "paragraphs": [
      "朱雀橋邊野草花，烏衣巷口夕陽斜。",
      "舊時王謝堂前燕，飛入尋常百姓家。"
    ],
    "author": "劉禹錫",
    "dynasty": "唐",
    "notes": []
  },
  {
    "title": "送元二使安西",
    "paragraphs": [
      "渭城朝雨浥輕塵，客舍青青柳色新。",
      "勸君更盡一杯酒，西出陽關無故人。"
    ],
    "author": "王維",
    "dynasty": "唐",
    "notes": []
  },
  {
    "title": "與史朗中飲聽黃鶴樓上吹笛",
    "paragraphs": [
      "一爲遷客去長沙，西望長安不見家。",
      "黃鶴樓中吹玉笛，江城五月落梅花。"
    ],
    "author": "李白",
    "dynasty": "唐",
    "notes": []
  },
  {
    "title": "題淮南寺",
    "paragraphs": [
      "南去北來休便休，白蘋吹盡楚江秋。",
      "道人不是悲秋客，一任晚山相對愁。"
    ],
    "author": "程顥",
    "dynasty": "宋",
    "notes": []
  },
  {
    "title": "秋月",
    "paragraphs": [
      "清溪流過碧山頭，空水澄鮮一色秋。",
      "隔斷紅塵三十里，白雲紅葉兩悠悠。"
    ],
    "author": "程顥",
    "dynasty": "宋",
    "notes": []
  },
  {
    "title": "七夕",
    "paragraphs": [
      "未會牽牛意若何，須邀織女弄金梭。",
      "年年乞與人間巧，不道人間巧已多。"
    ],
    "author": "楊樸",
    "dynasty": "宋",
    "notes": []
  },
  {
    "title": "立秋",
    "paragraphs": [
      "乳鴉啼散玉屏空，一枕新涼一扇風。",
      "睡起秋聲無覓處，滿階梧葉月明中。"
    ],
    "author": "劉翰",
    "dynasty": "宋",
    "notes": []
  },
  {
    "title": "秋夕",
    "paragraphs": [
      "銀燭秋光冷畫屏，輕羅小扇撲流螢。",
      "天街夜色涼如水，臥看牽牛織女星。"
    ],
    "author": "杜牧",
    "dynasty": "唐",
    "notes": []
  },
  {
    "title": "中秋月",
    "paragraphs": [
      "暮雲收盡溢清寒，銀漢無聲轉玉盤。",
      "此生此夜不長好，明月明年何處看？"
    ],
    "author": "杜牧",
    "dynasty": "唐",
    "notes": []
  },
  {
    "title": "江樓有感",
    "paragraphs": [
      "獨上江樓思渺然，月光如水水如天。",
      "同來玩月人何在，風景依稀似去年。"
    ],
    "author": "趙嘏",
    "dynasty": "唐",
    "notes": []
  },
  {
    "title": "題臨安邸",
    "paragraphs": [
      "山外青山樓外樓，西湖歌舞幾時休。",
      "暖風薰得遊人醉，直把杭州作汴州。"
    ],
    "author": "林升",
    "dynasty": "宋",
    "notes": []
  },
  {
    "title": "西湖",
    "paragraphs": [
      "畢竟西湖六月中，風光不與四時同。",
      "接天蓮葉無窮碧，映日荷花別樣紅。"
    ],
    "author": "蘇軾",
    "dynasty": "宋",
    "notes": []
  },
  {
    "title": "飲湖上初晴後雨",
    "paragraphs": [
      "水光瀲灩晴方好，山色空濛雨亦奇。",
      "欲把西湖比西子，淡妝濃抹總相宜。"
    ],
    "author": "蘇軾",
    "dynasty": "宋",
    "notes": []
  },
  {
    "title": "入直召對選德殿賜茶而退",
    "paragraphs": [
      "綠槐夾道集昏鴉，敕使傳宣坐賜茶。",
      "歸到玉堂清不寐，月鉤初上紫薇花。"
    ],
    "author": "周必大",
    "dynasty": "宋",
    "notes": []
  },
  {
    "title": "夏日登車蓋亭",
    "paragraphs": [
      "紙屏石枕竹方牀，手倦拋書午夢長。",
      "睡起莞然成獨笑，數聲漁笛在滄浪。"
    ],
    "author": "蔡確",
    "dynasty": "宋",
    "notes": []
  },
  {
    "title": "真玉堂作",
    "paragraphs": [
      "禁門深鎖寂無譁，濃墨淋漓兩相麻。",
      "唱徹五更天未曉，一墀月浸紫薇花。"
    ],
    "author": "洪諮夔",
    "dynasty": "宋",
    "notes": []
  },
  {
    "title": "竹樓",
    "paragraphs": [
      "傲吏身閒笑五侯，西江取竹起高樓。",
      "南風不用蒲葵扇，紗帽閒眠對水鷗。"
    ],
    "author": "李嘉佑",
    "dynasty": "唐",
    "notes": []
  },
  {
    "title": "直中書省",
    "paragraphs": [
      "絲綸閣下文章靜，鐘鼓樓中刻漏長。",
      "獨坐黃昏誰是伴，紫薇花對紫薇郎。"
    ],
    "author": "白居易",
    "dynasty": "唐",
    "notes": []
  },
  {
    "title": "觀書有感（其一）",
    "paragraphs": [
      "半畝方塘一鑑開，天光雲影共徘徊。",
      "問渠那得清如許，爲有源頭活水來。"
    ],
    "author": "朱熹",
    "dynasty": "宋",
    "notes": []
  },
  {
    "title": "泛舟",
    "paragraphs": [
      "昨夜江邊春水生，艨艟鉅艦一毛輕。",
      "向來枉費推移力，此日中流自在行。"
    ],
    "author": "朱熹",
    "dynasty": "宋",
    "notes": []
  },
  {
    "title": "冷泉亭",
    "paragraphs": [
      "一泓清可沁詩脾，冷暖年來只自知。",
      "流出西湖載歌舞，回頭不似在山時。"
    ],
    "author": "林稹",
    "dynasty": "宋",
    "notes": []
  },
  {
    "title": "冬景",
    "paragraphs": [
      "荷盡已無擎雨蓋，菊殘猶有傲霜枝。",
      "一年好景君須記，最是橙黃橘綠時。"
    ],
    "author": "蘇軾",
    "dynasty": "宋",
    "notes": []
  },
  {
    "title": "楓橋夜泊",
    "paragraphs": [
      "月落烏啼霜滿天，江楓漁火對愁眠。",
      "姑蘇城外寒山寺，夜半鐘聲到客船。"
    ],
    "author": "張繼",
    "dynasty": "唐",
    "notes": []
  },
  {
    "title": "寒夜",
    "paragraphs": [
      "寒夜客來茶當酒，竹爐湯沸火初紅。",
      "尋常一樣窗前月，纔有梅花便不同。"
    ],
    "author": "杜小山",
    "dynasty": "宋",
    "notes": []
  },
  {
    "title": "霜月",
    "paragraphs": [
      "初聞徵雁已無蟬，百尺樓臺水接天。",
      "青女素娥俱耐冷，月中霜裏鬥嬋娟。"
    ],
    "author": "李商隱",
    "dynasty": "唐",
    "notes": []
  },
  {
    "title": "梅",
    "paragraphs": [
      "不受塵埃半點侵，竹籬茅舍自甘心。",
      "只因誤識林和靖，惹得詩人說到今。"
    ],
    "author": "王淇",
    "dynasty": "宋",
    "notes": []
  },
  {
    "title": "早春",
    "paragraphs": [
      "南枝才放兩三花，雪裏吟香弄粉些。",
      "淡淡著煙濃著月，深深籠水淺籠沙。"
    ],
    "author": "白玉蟾",
    "dynasty": "宋",
    "notes": []
  },
  {
    "title": "雪梅",
    "paragraphs": [
      {
        "subchapter": "其一",
        "paragraphs": [
          "梅雪爭春未肯降，騷人閣筆費評章。",
          "梅須遜雪三分白，雪卻輸梅一段香。"
        ]
      },
      {
        "subchapter": "其二",
        "paragraphs": [
          "有梅無雪不精神，有雪無詩俗了人。",
          "日暮詩成天又雪，與梅井作十分春。"
        ]
      }
    ],
    "author": "盧梅坡",
    "dynasty": "宋",
    "notes": []
  },
  {
    "title": "答鍾弱翁",
    "paragraphs": [
      "草鋪橫野六七裏，笛弄晚風三四聲。",
      "歸來飽飯黃昏後，不脫蓑衣臥月明。"
    ],
    "author": "牧童",
    "dynasty": "宋",
    "notes": []
  },
  {
    "title": "秦淮夜泊",
    "paragraphs": [
      "煙籠寒水月籠沙，夜泊秦淮近酒家。",
      "商女不知亡國恨，隔江猶唱後庭花。"
    ],
    "author": "杜牧",
    "dynasty": "唐",
    "notes": []
  },
  {
    "title": "歸雁",
    "paragraphs": [
      "瀟湘何事等閒回，水碧沙明兩岸苔。",
      "二十五絃彈夜月，不勝清怨卻飛來。"
    ],
    "author": "錢起",
    "dynasty": "唐",
    "notes": []
  },
  {
    "title": "題壁",
    "paragraphs": [
      "一團茅草亂蓬蓬，驀地燒天驀地空。",
      "爭似滿爐煨榾柮，漫騰騰地暖烘烘。"
    ],
    "author": "無名氏",
    "dynasty": "",
    "notes": []
  }
]