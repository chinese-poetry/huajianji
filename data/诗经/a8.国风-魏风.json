[
  {
    "title": "葛屦",
    "paragraphs": [
      "纠纠葛屦，可以履霜？掺掺女手，可以缝裳？要之襋之，好人服之。",
      "好人提提，宛然左辟，佩其象揥。维是褊心，是以为刺。"
    ],
    "author": "佚名",
    "dynasty": "国风-魏风",
    "notes": []
  },
  {
    "title": "汾沮洳",
    "paragraphs": [
      "彼汾沮洳，言采其莫。彼其之子，美无度。美无度，殊异乎公路。",
      "彼汾一方，言采其桑。彼其之子，美如英。美如英，殊异乎公行。",
      "彼汾一曲，言采其藚。彼其之子，美如玉。美如玉，殊异乎公族。"
    ],
    "author": "佚名",
    "dynasty": "国风-魏风",
    "notes": []
  },
  {
    "title": "园有桃",
    "paragraphs": [
      "园有桃，其实之肴。心之忧矣，我歌且谣。不知我者，谓我士也骄。",
      "彼人是哉，子曰何其？心之忧矣，其谁知之？其谁知之，盖亦勿思！",
      "园有棘，其实之食。心之忧矣，聊以行国。不知我者，谓我士也罔极。",
      "彼人是哉，子曰何其？心之忧矣，其谁知之？其谁知之，盖亦勿思！"
    ],
    "author": "佚名",
    "dynasty": "国风-魏风",
    "notes": []
  },
  {
    "title": "陟岵",
    "paragraphs": [
      "陟彼岵兮，瞻望父兮。父曰：嗟！予子行役，夙夜无已。上慎旃哉，犹来！无止！",
      "陟彼屺兮，瞻望母兮。母曰：嗟！予季行役，夙夜无寐。上慎旃哉，犹来！无弃！",
      "陟彼冈兮，瞻望兄兮。兄曰：嗟！予弟行役，夙夜必偕。上慎旃哉，犹来！无死！"
    ],
    "author": "佚名",
    "dynasty": "国风-魏风",
    "notes": []
  },
  {
    "title": "十亩之间",
    "paragraphs": [
      "十亩之间兮，桑者闲闲兮，行与子还兮。",
      "十亩之外兮，桑者泄泄兮，行与子逝兮。"
    ],
    "author": "佚名",
    "dynasty": "国风-魏风",
    "notes": []
  },
  {
    "title": "伐檀",
    "paragraphs": [
      "坎坎伐檀兮，置之河之干兮。河水清且涟猗。不稼不穑，胡取禾三百廛兮？",
      "不狩不猎，胡瞻尔庭有县貆兮？彼君子兮，不素餐兮！",
      "坎坎伐辐兮，置之河之侧兮。河水清且直猗。不稼不穑，胡取禾三百亿兮？",
      "不狩不猎，胡瞻尔庭有县特兮？彼君子兮，不素食兮！",
      "坎坎伐轮兮，置之河之漘兮。河水清且沦猗。不稼不穑，胡取禾三百囷兮？",
      "不狩不猎，胡瞻尔庭有县鹑兮？彼君子兮，不素飧兮！"
    ],
    "author": "佚名",
    "dynasty": "国风-魏风",
    "notes": []
  },
  {
    "title": "硕鼠",
    "paragraphs": [
      "硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。",
      "硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。",
      "硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？"
    ],
    "author": "佚名",
    "dynasty": "国风-魏风",
    "notes": []
  }
]