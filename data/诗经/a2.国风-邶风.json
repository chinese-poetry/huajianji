[
  {
    "title": "柏舟",
    "paragraphs": [
      "泛彼柏舟，亦泛其流。耿耿不寐，如有隐忧。微我无酒，以敖以游。",
      "我心匪鉴，不可以茹。亦有兄弟，不可以据。薄言往诉，逢彼之怒。",
      "我心匪石，不可转也。我心匪席，不可卷也。威仪棣棣，不可选也。",
      "忧心悄悄，愠于群小。觏闵既多，受侮不少。静言思之，寤辟有摽。",
      "日居月诸，胡迭而微？心之忧矣，如匪浣衣。静言思之，不能奋飞。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "绿衣",
    "paragraphs": [
      "绿兮衣兮，绿衣黄裹。心之忧矣，曷维其已！",
      "绿兮衣兮，绿衣黄裳。心之忧矣，曷维其亡！",
      "绿兮丝兮，女所治兮。我思古人，俾无訧兮！",
      "絺兮绤兮，凄其以风。我思古人，实获我心！"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "燕燕",
    "paragraphs": [
      "燕燕于飞，差池其羽。之子于归，远送于野。瞻望弗及，泣涕如雨。",
      "燕燕于飞，颉之颃之。之子于归，远于将之。瞻望弗及，伫立以泣。",
      "燕燕于飞，下上其音。之子于归，远送于南。瞻望弗及，实劳我心。",
      "仲氏任只，其心塞渊。终温且惠，淑慎其身。先君之思，以勖寡人。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "日月",
    "paragraphs": [
      "日居月诸，照临下土。乃如之人兮，逝不古处？胡能有定？宁不我顾。",
      "日居月诸，下土是冒。乃如之人兮，逝不相好。胡能有定？宁不我报。",
      "日居月诸，出自东方。乃如之人兮，德音无良。胡能有定？俾也可忘。",
      "日居月诸，东方自出。父兮母兮，畜我不卒。胡能有定？报我不述。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "终风",
    "paragraphs": [
      "终风且暴，顾我则笑，谑浪笑敖，中心是悼。",
      "终风且霾，惠然肯来，莫往莫来，悠悠我思。",
      "终风且曀，不日有曀，寤言不寐，愿言则嚏。",
      "曀曀其阴，虺虺其雷，寤言不寐，愿言则怀。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "击鼓",
    "paragraphs": [
      "击鼓其镗，踊跃用兵。土国城漕，我独南行。",
      "从孙子仲，平陈与宋。不我以归，忧心有忡。",
      "爰居爰处？爰丧其马？于以求之？于林之下。",
      "死生契阔，与子成说。执子之手，与子偕老。",
      "于嗟阔兮，不我活兮。于嗟洵兮，不我信兮。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "凯风",
    "paragraphs": [
      "凯风自南，吹彼棘心。棘心夭夭，母氏劬劳。",
      "凯风自南，吹彼棘薪。母氏圣善，我无令人。",
      "爰有寒痊在浚之下。有子七人，母氏劳苦。",
      "睍睆黄鸟，载好其音。有子七人，莫慰母心。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "雄雉",
    "paragraphs": [
      "雄雉于飞，泄泄其羽。我之怀矣，自诒伊阻。",
      "雄雉于飞，下上其音。展矣君子，实劳我心。",
      "瞻彼日月，悠悠我思。道之云远，曷云能来？",
      "百尔君子，不知德行。不忮不求，何用不臧。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "匏有苦叶",
    "paragraphs": [
      "匏有苦叶，济有深涉。深则厉，浅则揭。",
      "有瀰济盈，有鷕雉鸣。济盈不濡轨，雉鸣求其牡。",
      "雍雍鸣雁，旭日始旦。士如归妻，迨冰未泮。",
      "招招舟子，人涉卬否。不涉卬否，卬须我友。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "谷风",
    "paragraphs": [
      "习习谷风，以阴以雨。黾勉同心，不宜有怒。采葑采菲，无以下体？德音莫违，及尔同死。",
      "行道迟迟，中心有违。不远伊迩，薄送我畿。谁谓荼苦，其甘如荠。宴尔新婚，如兄如弟。",
      "泾以渭浊，湜湜其沚。宴尔新婚，不我屑以。毋逝我梁，毋发我笱。我躬不阅，遑恤我后。",
      "就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。",
      "不我能畜，反以我为仇。既阻我德，贾用不售。昔育恐育鞫，及尔颠覆。既生既育，比予于毒。",
      "我有旨蓄，亦以御冬。宴尔新婚，以我御穷。有洸有溃，既诒我肄。不念昔者，伊余来塈。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "式微",
    "paragraphs": [
      "式微，式微，胡不归？微君之故，胡为乎中露！",
      "式微，式微，胡不归？微君之躬，胡为乎泥中！"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "旄丘",
    "paragraphs": [
      "旄丘之葛兮，何诞之节兮。叔兮伯兮，何多日也？",
      "何其处也？必有与也！何其久也？必有以也！",
      "狐裘蒙戎，匪车不东。叔兮伯兮，靡所与同。",
      "琐兮尾兮，流离之子。叔兮伯兮，褎如充耳。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "简兮",
    "paragraphs": [
      "简兮简兮，方将万舞。日之方中，在前上处。",
      "硕人俣俣，公庭万舞。有力如虎，执辔如组。",
      "左手执龠，右手秉翟。赫如渥赭，公言锡爵。",
      "山有榛，隰有苓。云谁之思？西方美人。彼美人兮，西方之人兮。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "泉水",
    "paragraphs": [
      "毖彼泉水，亦流于淇。有怀于卫，靡日不思。娈彼诸姬，聊与之谋。",
      "出宿于泲，饮饯于祢。女子有行，远父母兄弟，问我诸姑，遂及伯姊。",
      "出宿于干，饮饯于言。载脂载辖，还车言迈。遄臻于卫，不瑕有害？",
      "我思肥泉，兹之永叹。思须与漕，我心悠悠。驾言出游，以写我忧。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "北门",
    "paragraphs": [
      "出自北门，忧心殷殷。终窭且贫，莫知我艰。已焉哉！天实为之，谓之何哉！",
      "王事适我，政事一埤益我。我入自外，室人交遍谪我。已焉哉！天实为之，谓之何哉！",
      "王事敦我，政事一埤遗我。我入自外，室人交遍摧我。已焉哉！天实为之，谓之何哉！"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "北风",
    "paragraphs": [
      "北风其凉，雨雪其雱。惠而好我，携手同行。其虚其邪？既亟只且！",
      "北风其喈，雨雪其霏。惠而好我，携手同归。其虚其邪？既亟只且！",
      "莫赤匪狐，莫黑匪乌。惠而好我，携手同车。其虚其邪？既亟只且！"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "静女",
    "paragraphs": [
      "静女其姝，俟我于城隅。爱而不见，搔首踟蹰。",
      "静女其娈，贻我彤管。彤管有炜，说怿女美。",
      "自牧归荑，洵美且异。匪女之为美，美人之贻。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "新台",
    "paragraphs": [
      "新台有泚，河水瀰瀰。燕婉之求，蘧篨不鲜。",
      "新台有洒，河水浼浼。燕婉之求，蘧篨不殄。",
      "鱼网之设，鸿则离之。燕婉之求，得此戚施。"
    ],
    "author": "佚名",
    "dynasty": "国风-邶风",
    "notes": []
  },
  {
    "title": "二子乘舟",
    "paragraphs": [
      "二子乘舟，泛泛其景。愿言思子，中心养养！",
      "二子乘舟，泛泛其逝。愿言思子，不瑕有害？"
    ],
    "author": "佚名",
    "dynasty": "国风-邶风",
    "notes": []
  }
]