[
  {
    "title": "羔裘",
    "paragraphs": [
      "羔裘逍遥，狐裘以朝。岂不尔思？劳心忉忉。",
      "羔裘翱翔，狐裘在堂。岂不尔思？我心忧伤。",
      "羔裘如膏，日出有曜。岂不尔思？中心是悼。"
    ],
    "author": "佚名",
    "dynasty": "国风-桧风",
    "notes": []
  },
  {
    "title": "素冠",
    "paragraphs": [
      "庶见素冠兮，棘人栾栾兮。劳心慱慱兮。",
      "庶见素衣兮，我心伤悲兮。聊与子同归兮。",
      "庶见素韠兮，我心蕴结兮。聊与子如一兮。"
    ],
    "author": "佚名",
    "dynasty": "国风-桧风",
    "notes": []
  },
  {
    "title": "隰有苌楚",
    "paragraphs": [
      "隰有苌楚，猗傩其枝，夭之沃沃，乐子之无知。",
      "隰有苌楚，猗傩其华，夭之沃沃。乐子之无家。",
      "隰有苌楚，猗傩其实，夭之沃沃。乐子之无室。"
    ],
    "author": "佚名",
    "dynasty": "国风-桧风",
    "notes": []
  },
  {
    "title": "匪风",
    "paragraphs": [
      "匪风发兮，匪车偈兮。顾瞻周道，中心怛兮。",
      "匪风飘兮，匪车嘌兮。顾瞻周道，中心吊兮。",
      "谁能亨鱼？溉之釜鬵。谁将西归？怀之好音。"
    ],
    "author": "佚名",
    "dynasty": "国风-桧风",
    "notes": []
  }
]