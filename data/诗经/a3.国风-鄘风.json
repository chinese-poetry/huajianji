[
  {
    "title": "柏舟",
    "paragraphs": [
      "泛彼柏舟，在彼中河。髧彼两髦，实维我仪。之死矢靡它。母也天只，不谅人只！",
      "泛彼柏舟，在彼河侧。髧彼两髦，实维我特。之死矢靡慝。母也天只，不谅人只！"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "墙有茨",
    "paragraphs": [
      "墙有茨，不可扫也。中冓之言，不可道也。所可道也，言之丑也。",
      "墙有茨，不可襄也。中冓之言，不可详也。所可详也，言之长也。",
      "墙有茨，不可束也。中冓之言，不可读也。所可读也，言之辱也。"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "君子偕老",
    "paragraphs": [
      "君子偕老，副笄六珈。委委佗佗，如山如河，象服是宜。子之不淑，云如之何？",
      "玼兮玼兮，其之翟也。鬒发如云，不屑髢也。玉之瑱也，象之揥也，扬且之晳也。胡然而天也！胡然而帝也。",
      "瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "桑中",
    "paragraphs": [
      "爰采唐矣？沬之乡矣。云谁之思？美孟姜矣。期我乎桑中，要我乎上宫，送我乎淇之上矣。",
      "爰采麦矣？沬之北矣。云谁之思？美孟弋矣。期我乎桑中，要我乎上宫，送我乎淇之上矣。",
      "爰采葑矣？沬之东矣。云谁之思？美孟庸矣。期我乎桑中，要我乎上宫，送我乎淇之上矣。"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "鹑之奔奔",
    "paragraphs": [
      "鹑之奔奔，鹊之彊彊。人之无良，我以为兄！",
      "鹊之彊彊，鹑之奔奔。人之无良，我以为君！"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "定之方中",
    "paragraphs": [
      "定之方中，作于楚宫。揆之以日，作于楚室。树之榛栗，椅桐梓漆，爰伐琴桑。",
      "升彼虚矣，以望楚矣。望楚与堂，景山与京。降观于桑，卜云其吉，终然允臧。",
      "灵雨既零，命彼倌人，星言夙驾，说于桑田。匪直也人，秉心塞渊，騋牝三千。"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "蝃蝀",
    "paragraphs": [
      "蝃蝀在东，莫之敢指。女子有行，远父母兄弟。",
      "朝隮于西，崇朝其雨。女子有行，远兄弟父母。",
      "乃如之人也，怀婚姻也。大无信也，不知命也！"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "相鼠",
    "paragraphs": [
      "相鼠有皮，人而无仪！人而无仪，不死何为？",
      "相鼠有齿，人而无止！人而无止，不死何俟？",
      "相鼠有体，人而无礼，人而无礼！胡不遄死？"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "干旄",
    "paragraphs": [
      "孑孑干旄，在浚之郊。素丝纰之，良马四之。彼姝者子，何以畀之？",
      "孑孑干旟，在浚之都。素丝组之，良马五之。彼姝者子，何以予之？",
      "孑孑干旌，在浚之城。素丝祝之，良马六之。彼姝者子，何以告之？"
    ],
    "author": "佚名",
    "dynasty": "国风-鄘风",
    "notes": []
  },
  {
    "title": "载驰",
    "paragraphs": [
      "载驰载驱，归唁卫侯。驱马悠悠，言至于漕。大夫跋涉，我心则忧。",
      "既不我嘉，不能旋反。视尔不臧，我思不远。",
      "既不我嘉，不能旋济？视尔不臧，我思不閟。",
      "陟彼阿丘，言采其蝱。女子善怀，亦各有行。许人尤之，众稚且狂。",
      "我行其野，芃芃其麦。控于大邦，谁因谁极？大夫君子，无我有尤。百尔所思，不如我所之。"
    ],
    "author": "佚名",
    "dynasty": "国风-鄘风",
    "notes": []
  }
]