[
  {
    "title": "车邻",
    "paragraphs": [
      "有车邻邻，有马白颠。未见君子，寺人之令。",
      "阪有漆，隰有栗。既见君子，并坐鼓瑟。今者不乐，逝者其耋。",
      "阪有桑，隰有杨。既见君子，并坐鼓簧。今者不乐，逝者其亡。"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "驷驖",
    "paragraphs": [
      "驷驖孔阜，六辔在手。公之媚子，从公于狩。",
      "奉时辰牡，辰牡孔硕。公曰左之，舍拔则获。",
      "游于北园，四马既闲。輶车鸾镳，载猃歇骄。"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "小戎",
    "paragraphs": [
      "小戎俴收，五楘梁辀。游环胁驱，阴靷鋈续。文茵畅毂，驾我骐馵。",
      "言念君子，温其如玉。在其板屋，乱我心曲。",
      "四牡孔阜，六辔在手。骐骝是中，騧骊是骖。龙盾之合，鋈以觼軜。",
      "言念君子，温其在邑。方何为期？胡然我念之！",
      "俴驷孔群，厹矛鋈錞。蒙伐有苑，虎韔镂膺。交韔二弓，竹闭绲縢。",
      "言念君子，载寝载兴。厌厌良人，秩秩德音。"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "蒹葭",
    "paragraphs": [
      "蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。",
      "蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。",
      "蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "终南",
    "paragraphs": [
      "终南何有？有条有梅。君子至止，锦衣狐裘。颜如渥丹，其君也哉！",
      "终南何有？有纪有堂。君子至止，黻衣绣裳。佩玉将将，寿考不忘！"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "黄鸟",
    "paragraphs": [
      "交交黄鸟，止于棘。谁从穆公？子车奄息。维此奄息，百夫之特。",
      "临其穴，惴惴其栗。彼苍者天，歼我良人！如可赎兮，人百其身！",
      "交交黄鸟，止于桑。谁从穆公？子车仲行。维此仲行，百夫之防。",
      "临其穴，惴惴其栗。彼苍者天，歼我良人！如可赎兮，人百其身！",
      "交交黄鸟，止于楚。谁从穆公？子车针虎。维此针虎，百夫之御。",
      "临其穴，惴惴其栗。彼苍者天，歼我良人！如可赎兮，人百其身！"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "晨风",
    "paragraphs": [
      "鴥彼晨风，郁彼北林。未见君子，忧心钦钦。如何如何，忘我实多！",
      "山有苞栎，隰有六駮。未见君子，忧心靡乐。如何如何，忘我实多！",
      "山有苞棣，隰有树檖。未见君子，忧心如醉。如何如何，忘我实多！"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "无衣",
    "paragraphs": [
      "岂曰无衣？与子同袍。王于兴师，修我戈矛。与子同仇！",
      "岂曰无衣？与子同泽。王于兴师，修我矛戟。与子偕作！",
      "岂曰无衣？与子同裳。王于兴师，修我甲兵。与子偕行！"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "渭阳",
    "paragraphs": [
      "我送舅氏，曰至渭阳。何以赠之？路车乘黄。",
      "我送舅氏，悠悠我思。何以赠之？琼瑰玉佩。"
    ],
    "author": "佚名",
    "dynasty": "国风-秦风",
    "notes": []
  },
  {
    "title": "权舆",
    "paragraphs": [
      "于我乎，夏屋渠渠，今也每食无余。于嗟乎，不承权舆！",
      "于我乎，每食四簋，今也每食不饱。于嗟乎，不承权舆！"
    ],
    "author": "佚名",
    "dynasty": "国风-秦风",
    "notes": []
  }
]