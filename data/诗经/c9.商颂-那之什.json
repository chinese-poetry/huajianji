[
  {
    "title": "那",
    "paragraphs": [
      "猗与那与！置我鞉鼓。奏鼓简简，衎我烈祖。汤孙奏假，绥我思成。",
      "鞉鼓渊渊，嘒嘒管声。既和且平，依我磬声。于赫汤孙！穆穆厥声。",
      "庸鼓有斁，万舞有奕。我有嘉客，亦不夷怿。自古在昔，先民有作。",
      "温恭朝夕，执事有恪，顾予烝尝，汤孙之将。"
    ],
    "author": "佚名",
    "dynasty": "商颂-那之什",
    "notes": []
  },
  {
    "title": "烈祖",
    "paragraphs": [
      "嗟嗟烈祖！有秩斯祜。申锡无疆，及尔斯所。既载清酤，赉我思成。",
      "亦有和羹，既戒既平。鬷假无言，时靡有争。绥我眉寿，黄耇无疆。",
      "约軧错衡，八鸾鸧鸧。以假以享，我受命溥将。自天降康，丰年穰穰。",
      "来假来飨，降福无疆。顾予烝尝，汤孙之将。"
    ],
    "author": "佚名",
    "dynasty": "商颂-那之什",
    "notes": []
  },
  {
    "title": "玄鸟",
    "paragraphs": [
      "天命玄鸟，降而生商，宅殷土芒芒。古帝命武汤，正域彼四方。",
      "方命厥后，奄有九有。商之先后，受命不殆，在武丁孙子。武丁孙子，武王靡不胜。",
      "龙旂十乘，大糦是承。邦畿千里，维民所止，肇域彼四海。",
      "四海来假，来假祁祁。景员维河。殷受命咸宜，百禄是何。"
    ],
    "author": "佚名",
    "dynasty": "商颂-那之什",
    "notes": []
  },
  {
    "title": "长发",
    "paragraphs": [
      "浚哲维商，长发其祥。洪水芒芒，禹敷下土方。外大国是疆，幅陨既长。有娀方将，帝立子生商。",
      "玄王桓拨，受小国是达，受大国是达。率履不越，遂视既发。相士烈烈。海外有截。",
      "帝命不违，至于汤齐。汤降不迟，圣敬日跻。昭假迟迟，上帝是祗，帝命式于九围。",
      "受小球大球，为下国缀旒，何天之休。不竞不絿，不刚不柔。敷政优优。百禄是遒。",
      "受小共大共，为下国骏厖。何天之龙，敷奏其勇。不震不动，不戁不竦，百禄是总。",
      "武王载旆，有虔秉钺。如火烈烈，则莫我敢曷。苞有三蘖，莫遂莫达。九有有截，韦顾既伐，昆吾夏桀。",
      "昔在中叶，有震且业。允也天子，降予卿士。实维阿衡，实左右商王。"
    ],
    "author": "佚名",
    "dynasty": "商颂-那之什",
    "notes": []
  },
  {
    "title": "殷武",
    "paragraphs": [
      "挞彼殷武，奋伐荆楚。深入其阻，裒荆之旅。有截其所，汤孙之绪。",
      "维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。",
      "天命多辟，设都于禹之绩。岁事来辟，勿予祸适，稼穑匪解。",
      "天命降监，下民有严。不僭不滥，不敢怠遑。命于下国，封建厥福。",
      "商邑翼翼，四方之极。赫赫厥声，濯濯厥灵。寿考且宁，以保我后生。",
      "陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。"
    ],
    "author": "佚名",
    "dynasty": "商颂-那之什",
    "notes": []
  }
]