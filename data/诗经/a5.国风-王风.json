[
  {
    "title": "黍离",
    "paragraphs": [
      "彼黍离离，彼稷之苗。行迈靡靡，中心摇摇。知我者，谓我心忧；不知我者，谓我何求。悠悠苍天，此何人哉？",
      "彼黍离离，彼稷之穗。行迈靡靡，中心如醉。知我者，谓我心忧；不知我者，谓我何求。悠悠苍天，此何人哉？",
      "彼黍离离，彼稷之实。行迈靡靡，中心如噎。知我者，谓我心忧；不知我者，谓我何求。悠悠苍天，此何人哉？"
    ],
    "author": "佚名",
    "dynasty": "国风-王风",
    "notes": []
  },
  {
    "title": "君子于役",
    "paragraphs": [
      "君子于役，不知其期。曷至哉？鸡栖于埘。日之夕矣，羊牛下来。君子于役，如之何勿思！",
      "君子于役，不日不月。曷其有佸？鸡栖于桀。日之夕矣，羊牛下括。君子于役，苟无饥渴？"
    ],
    "author": "佚名",
    "dynasty": "国风-王风",
    "notes": []
  },
  {
    "title": "君子阳阳",
    "paragraphs": [
      "君子阳阳，左执簧，右招我由房，其乐只且！",
      "君子陶陶，左执翿，右招我由敖，其乐只且！"
    ],
    "author": "佚名",
    "dynasty": "国风-王风",
    "notes": []
  },
  {
    "title": "扬之水",
    "paragraphs": [
      "扬之水，不流束薪。彼其之子，不与我戍申。怀哉怀哉，曷月予还归哉？",
      "扬之水，不流束楚。彼其之子，不与我戍甫。怀哉怀哉，曷月予还归哉？",
      "扬之水，不流束蒲。彼其之子，不与我戍许。怀哉怀哉，曷月予还归哉？"
    ],
    "author": "佚名",
    "dynasty": "国风-王风",
    "notes": []
  },
  {
    "title": "中谷有蓷",
    "paragraphs": [
      "中谷有蓷，暵其干矣。有女仳离，慨其叹矣。慨其叹矣，遇人之艰难矣。",
      "中谷有蓷，暵其修矣。有女仳离，条其歗矣。条其歗矣，遇人之不淑矣。",
      "中谷有蓷，暵其湿矣。有女仳离，啜其泣矣。啜其泣矣，何嗟及矣。"
    ],
    "author": "佚名",
    "dynasty": "国风-王风",
    "notes": []
  },
  {
    "title": "兔爰",
    "paragraphs": [
      "有兔爰爰，雉离于罗。我生之初，尚无位我生之后，逢此百罹。尚寐无吪。",
      "有兔爰爰，雉离于罦。我生之初，尚无造；我生之后，逢此百忧。尚寐无觉。",
      "有兔爰爰，雉离于罿。我生之初，尚无庸；我生之后，逢此百凶。尚寐无聪。"
    ],
    "author": "佚名",
    "dynasty": "国风-王风",
    "notes": []
  },
  {
    "title": "葛藟",
    "paragraphs": [
      "绵绵葛藟，在河之浒。终远兄弟，谓他人父。谓他人父，亦莫我顾！",
      "绵绵葛爰，在河之藟。终远兄弟，谓他人母。谓他人母，亦莫我有！",
      "绵绵葛藟，在河之漘。终远兄弟，谓他人昆。谓他人昆，亦莫我闻！"
    ],
    "author": "佚名",
    "dynasty": "国风-王风",
    "notes": []
  },
  {
    "title": "采葛",
    "paragraphs": [
      "彼采葛兮，一日不见，如三月兮！",
      "彼采萧兮，一日不见，如三秋兮！",
      "彼采艾兮！一日不见，如三岁兮！"
    ],
    "author": "佚名",
    "dynasty": "国风-王风",
    "notes": []
  },
  {
    "title": "大车",
    "paragraphs": [
      "大车槛槛，毳衣如菼。岂不尔思？畏子不敢。",
      "大车啍啍，毳衣如璊，岂不尔思？畏子不奔。",
      "谷则异室，死则同穴。谓予不信，有如皎日。"
    ],
    "author": "佚名",
    "dynasty": "国风-王风",
    "notes": []
  },
  {
    "title": "丘中有麻",
    "paragraphs": [
      "丘中有麻，彼留子嗟。彼留子嗟，将其来施施。",
      "丘中有麦，彼留子国。彼留子国，将其来食。",
      "丘中有李，彼留之子。彼留之子，贻我佩九。"
    ],
    "author": "佚名",
    "dynasty": "国风-王风",
    "notes": []
  }
]
