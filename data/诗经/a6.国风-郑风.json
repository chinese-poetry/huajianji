[
  {
    "title": "缁衣",
    "paragraphs": [
      "缁衣之宜兮，敝予又改为兮。适子之馆兮。还予授子之粲兮。",
      "缁衣之好兮，敝予又改造兮。适子之馆兮，还予授子之粲兮。",
      "缁衣之席兮，敝予又改作兮。适子之馆兮，还予授子之粲兮。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "将仲子",
    "paragraphs": [
      "将仲子兮，无逾我里，无折我树杞。岂敢爱之？畏我父母。仲可怀也，父母之言亦可畏也。",
      "将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言亦可畏也。",
      "将仲子兮，无逾我园，无折我树檀。岂敢爱之？畏人之多言。仲可怀也，人之多言亦可畏也。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "叔于田",
    "paragraphs": [
      "叔于田，巷无居人。岂无居人？不如叔也。洵美且仁。",
      "叔于狩，巷无饮酒。岂无饮酒？不如叔也。洵美且好。",
      "叔适野，巷无服马。岂无服马？不如叔也。洵美且武。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "大叔于田",
    "paragraphs": [
      "叔于田，乘乘马。执辔如组，两骖如舞。叔在薮，火烈具举。襢裼暴虎，献于公所。将叔勿狃，戒其伤女。",
      "叔于田，乘乘黄。两服上襄，两骖雁行。叔在薮，火烈具扬。叔善射忌，又良御忌。抑罄控忌，抑纵送忌。",
      "叔于田，乘乘鸨。两服齐首，两骖如手。叔在薮，火烈具阜。叔马慢忌，叔发罕忌，抑释掤忌，抑鬯弓忌。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "清人",
    "paragraphs": [
      "清人在彭，驷介旁旁。二矛重英，河上乎翱翔。",
      "清人在消，驷介麃麃。二矛重乔，河上乎逍遥。",
      "清人在轴，驷介陶陶。左旋右抽，中军作好。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "羔裘",
    "paragraphs": [
      "羔裘如濡，洵直且侯。彼其之子，舍命不渝。",
      "羔裘豹饰，孔武有力。彼其之子，邦之司直。",
      "羔裘晏兮，三英粲兮。彼其之子，邦之彦兮。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "遵大路",
    "paragraphs": [
      "遵大路兮，掺执子之袪。无我恶兮，不蓵故也！",
      "遵大路兮，掺执子之手兮。无我魗兮，不蓵好也！"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "女曰鸡鸣",
    "paragraphs": [
      "女曰鸡鸣，士曰昧旦。子兴视夜，明星有烂。将翱将翔，弋凫与雁。",
      "弋言加之，与子宜之。宜言饮酒，与子偕老。琴瑟在御，莫不静好。",
      "知子之来之，杂佩以赠之。知子之顺之，杂佩以问之。知子之好之，杂佩以报之。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "有女同车",
    "paragraphs": [
      "有女同车，颜如舜华。将翱将翔，佩玉琼琚。彼美孟姜，洵美且都。",
      "有女同行，颜如舜英。将翱将翔，佩玉将将。彼美孟姜，德音不忘。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "山有扶苏",
    "paragraphs": [
      "山有扶苏，隰有荷华。不见子都，乃见狂且。",
      "山有乔松，隰有游龙，不见子充，乃见狡童。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "萚兮",
    "paragraphs": [
      "萚兮萚兮，风其吹女。叔兮伯兮，倡予和女。",
      "萚兮萚兮，风其漂女。叔兮伯兮，倡予要女。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "狡童",
    "paragraphs": [
      "彼狡童兮，不与我言兮。维子之故，使我不能餐兮。",
      "彼狡童兮，不与我食兮。维子之故，使我不能息兮。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "褰裳",
    "paragraphs": [
      "子惠思我，褰裳涉溱。子不我思，岂无他人？狂童之狂也且！",
      "子惠思我，褰裳涉洧。子不我思，岂无他士？狂童之狂也且！"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "丰",
    "paragraphs": [
      "子之丰兮，俟我乎巷兮，悔予不送兮。",
      "子之昌兮，俟我乎堂兮，悔予不将兮。",
      "衣锦褧衣，裳锦褧裳。叔兮伯兮，驾予与行。",
      "裳锦褧裳，衣锦褧衣。叔兮伯兮，驾予与归。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "东门之墠",
    "paragraphs": [
      "东门之墠，茹藘在阪。其室则迩，其人甚远。",
      "东门之栗，有践家室。岂不尔思？子不我即！"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "风雨",
    "paragraphs": [
      "风雨凄凄，鸡鸣喈喈，既见君子。云胡不夷？",
      "风雨潇潇，鸡鸣胶胶。既见君子，云胡不瘳？",
      "风雨如晦，鸡鸣不已。既见君子，云胡不喜？"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "子衿",
    "paragraphs": [
      "青青子衿，悠悠我心。纵我不往，子宁不嗣音？",
      "青青子佩，悠悠我思。纵我不往，子宁不来？",
      "挑兮达兮，在城阙兮。一日不见，如三月兮。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "扬之水",
    "paragraphs": [
      "扬之水，不流束楚。终鲜兄弟，维予与女。无信人之言，人实诳女。",
      "扬之水，不流束薪。终鲜兄弟，维予二人。无信人之言，人实不信。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "出其东门",
    "paragraphs": [
      "出其东门，有女如云。虽则如云。匪我思存。缟衣綦巾，聊乐我员。",
      "出其闉阇，有女如荼。虽则如荼，匪我思且。缟衣茹藘，聊可与娱。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "野有蔓草",
    "paragraphs": [
      "野有蔓草，零露漙兮。有美一人，清扬婉兮。邂逅相遇，适我愿兮。",
      "野有蔓草，零露瀼瀼。有美一人，婉如清扬。邂逅相遇，与子偕臧。"
    ],
    "author": "佚名",
    "dynasty": "国风-郑风",
    "notes": []
  },
  {
    "title": "溱洧",
    "paragraphs": [
      "溱与洧，方涣涣兮。士与女，方秉蕳兮。女曰观乎？士曰既且。且往观乎？",
      "洧之外，洵訏且乐。维士与女，伊其相谑，赠之以勺药。",
      "溱与洧，浏其清矣。士与女，殷其盈矣。女曰观乎？士曰既且。且往观乎？",
      "洧之外，洵訏且乐。维士与女，伊其将谑，赠之以勺药。"
    ],
    "author": "佚名",
    "dynasty": "国风-郑风",
    "notes": []
  }
]