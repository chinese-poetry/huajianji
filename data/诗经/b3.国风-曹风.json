[
  {
    "title": "蜉蝣",
    "paragraphs": [
      "蜉蝣之羽，衣裳楚楚。心之忧矣，于我归处。",
      "蜉蝣之翼，采采衣服。心之忧矣，于我归息。",
      "蜉蝣掘阅，麻衣如雪。心之忧矣，于我归说。"
    ],
    "author": "佚名",
    "dynasty": "国风-曹风",
    "notes": []
  },
  {
    "title": "候人",
    "paragraphs": [
      "彼候人兮，何戈与祋。彼其之子，三百赤芾。",
      "维鹈在梁，不濡其翼。彼其之子，不称其服。",
      "维鹈在梁，不濡其咮。彼其之子，不遂其媾。",
      "荟兮蔚兮，南山朝隮。婉兮娈兮，季女斯饥。"
    ],
    "author": "佚名",
    "dynasty": "国风-曹风",
    "notes": []
  },
  {
    "title": "鳲鸠",
    "paragraphs": [
      "鳲鸠在桑，其子七兮。淑人君子，其仪一兮。其仪一兮，心如结兮。",
      "鳲鸠在桑，其子在梅。淑人君子，其带伊丝。其带伊丝，其弁伊骐。",
      "鳲鸠在桑，其子在棘。淑人君子，其仪不忒。其仪不忒，正是四国。",
      "鳲鸠在桑，其子在榛。淑人君子，正是国人，正是国人。胡不万年？"
    ],
    "author": "佚名",
    "dynasty": "国风-曹风",
    "notes": []
  },
  {
    "title": "下泉",
    "paragraphs": [
      "冽彼下泉，浸彼苞稂。忾我寤叹，念彼周京。",
      "冽彼下泉，浸彼苞萧。忾我寤叹，念彼京周。",
      "冽彼下泉，浸彼苞蓍。忾我寤叹，念彼京师。",
      "芃芃黍苗，阴雨膏之。四国有王，郇伯劳之。"
    ],
    "author": "佚名",
    "dynasty": "国风-曹风",
    "notes": []
  }
]