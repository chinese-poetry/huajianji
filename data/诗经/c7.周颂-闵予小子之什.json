[
  {
    "title": "闵予小子",
    "paragraphs": [
      "闵予小子，遭家不造，嬛嬛在疚。于乎皇考，永世克孝。",
      "念兹皇祖，陟降庭止。维予小子，夙夜敬止。于乎皇王，继序思不忘。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "访落",
    "paragraphs": [
      "访予落止，率时昭考。于乎悠哉，朕未有艾。将予就之，继犹判涣。",
      "维予小子，未堪家多难。绍庭上下，陟降厥家。休矣皇考，以保明其身。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "敬之",
    "paragraphs": [
      "敬之敬之，天维显思，命不易哉。无曰高高在上，陟降厥士，日监在兹。",
      "维予小子，不聪敬止。日就月将，学有缉熙于光明。佛时仔肩，示我显德行。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "小毖",
    "paragraphs": [
      "予其惩，而毖后患。莫予荓蜂，自求辛螫。肇允彼桃虫，拚飞维鸟。未堪家多难，予又集于蓼。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "载芟",
    "paragraphs": [
      "载芟载柞，其耕泽泽。千耦其耘，徂隰徂畛。侯主侯伯，侯亚侯旅，侯彊侯以。",
      "有嗿其馌，思媚其妇，有依其士。有略其耜，俶载南亩，播厥百谷。实函斯活，驿驿其达。",
      "有厌其杰，厌厌其苗，绵绵其麃。载获济济，有实其积，万亿及秭。为酒为醴，烝畀祖妣，不洽百礼。",
      "有飶其香。邦家之光。有椒其馨，胡考之宁。匪且有且，匪今斯今，振古如兹。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "良耜",
    "paragraphs": [
      "畟畟良耜，俶载南亩。播厥百谷，实函斯活。或来瞻女，载筐及莒，其饟伊黍。",
      "其笠伊纠，其镈斯赵，以薅荼蓼。荼蓼朽止，黍稷茂止。获之挃挃，积之栗栗。",
      "其崇如墉，其比如栉。以开百室，百室盈止，妇子宁止。杀时犉牡，有捄其角。以似以续，续古之人。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "丝衣",
    "paragraphs": [
      "丝衣其紑，载弁俅俅。自堂徂基，自羊徂牛，鼐鼎及鼒，兕觥其觩。旨酒思柔。不吴不敖，胡考之休。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "酌",
    "paragraphs": [
      "于铄王师，遵养时晦。时纯熙矣，是用大介。我龙受之，蹻蹻王之造。载用有嗣，实维尔公允师。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "桓",
    "paragraphs": [
      "绥万邦，屡丰年。天命匪解，桓桓武王。保有厥士，于以四方，克定厥家。于昭于天，皇以间之。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "赉",
    "paragraphs": [
      "文王既勤止，我应受之。敷时绎思，我徂维求定。时周之命，于绎思。"
    ],
    "author": "佚名",
    "dynasty": "周颂-闵予小子之什",
    "notes": []
  },
  {
    "title": "般",
    "paragraphs": [
      "于皇时周！陟其高山，嶞山乔岳，允犹翕河。敷天之下，裒时之对。时周之命。"
    ],
    "author": "佚名",
    "dynasty": "周颂-闵予小子之什",
    "notes": []
  }
]