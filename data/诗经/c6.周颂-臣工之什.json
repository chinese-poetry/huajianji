[
  {
    "title": "臣工",
    "paragraphs": [
      "嗟嗟臣工，敬尔在公。王厘尔成，来咨来茹。嗟嗟保介，维莫之春，亦又何求？如何新畲？",
      "于皇来牟，将受厥明。明昭上帝，迄用康年。命我众人：庤乃钱镈，奄观铚艾。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "噫嘻",
    "paragraphs": [
      "噫嘻成王，既昭假尔。率时农夫，播厥百谷。骏发尔私，终三十里。亦服尔耕，十千维耦。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "振鹭",
    "paragraphs": [
      "振鹭于飞，于彼西雍。我客戾止，亦有斯容。在彼无恶，在此无斁。庶几夙夜，以永终誉。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "丰年",
    "paragraphs": [
      "丰年多黍多稌，亦有高廪，万亿及秭。为酒为醴，烝畀祖妣。以洽百礼，降福孔皆。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "有瞽",
    "paragraphs": [
      "有瞽有瞽，在周之庭。设业设虡，崇牙树羽。应田县鼓，鞉磬柷圉。既备",
      "乃奏，箫管备举。喤喤厥声，肃雍和鸣，先祖是听。我客戾止，永观厥成。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "潜",
    "paragraphs": [
      "猗与漆沮，潜有多鱼。有鳣有鲔，鲦鲿鰋鲤。以享以祀，以介景福。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "雝",
    "paragraphs": [
      "有来雝雝，至止肃肃。相维辟公，天子穆穆。于荐广牡，相予四祀。假哉皇考！绥予孝子。",
      "宣哲维人，文武维后。燕及皇天，克昌厥后。绥我眉寿，介以繁祉，既右烈考，亦右文母。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "载见",
    "paragraphs": [
      "载见辟王，曰求厥章。龙旂阳阳，和铃央央。鞗革有鸧，休有烈光。率见昭考，以孝以享。",
      "以介眉寿，永言保之，思皇多祜。烈文辟公，绥以多福，俾缉熙于纯嘏。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "有客",
    "paragraphs": [
      "有客有客，亦白其马。有萋有且，敦琢其旅。有客宿宿，有客信信。",
      "言授之絷，以絷其马。薄言追之，左右绥之。既有淫威，降福孔夷。"
    ],
    "author": "佚名",
    "dynasty": "周颂-臣工之什",
    "notes": []
  },
  {
    "title": "武",
    "paragraphs": [
      "于皇武王！无竞维烈。允文文王，克开厥后。嗣武受之，胜殷遏刘，耆定尔功。"
    ],
    "author": "佚名",
    "dynasty": "周颂-臣工之什",
    "notes": []
  }
]