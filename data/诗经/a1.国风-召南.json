[
  {
    "title": "鹊巢",
    "paragraphs": [
      "维鹊有巢，维鸠居之。之子于归，百两御之。",
      "维鹊有巢，维鸠方之。之子于归，百两将之。",
      "维鹊有巢，维鸠盈之。之子于归，百两成之。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "采蘩",
    "paragraphs": [
      "于以采蘩？于沼于沚。于以用之？公侯之事。",
      "于以采蘩？于涧之中。于以用之？公侯之宫。",
      "被之僮僮，夙夜在公。被之祁祁，薄言还归。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "草虫",
    "paragraphs": [
      "喓喓草虫，趯趯阜螽。未见君子，忧心忡忡。亦既见止，亦既觏止，我心则降。",
      "陟彼南山，言采其蕨。未见君子，忧心惙惙。亦既见止，亦既觏止，我心则说。",
      "陟彼南山，言采其薇。未见君子，我心伤悲。亦既见止，亦既觏止，我心则夷。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "采蘋",
    "paragraphs": [
      "于以采蘋？南涧之滨。于以采藻？于彼行潦。",
      "于以盛之？维筐及筥。于以湘之？维锜及釜。",
      "于以奠之？宗室牖下。谁其尸之？有齐季女。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "甘棠",
    "paragraphs": [
      "蔽芾甘棠，勿剪勿伐，召伯所茏。",
      "蔽芾甘棠，勿剪勿败，召伯所憩。",
      "蔽芾甘棠，勿剪勿拜，召伯所说。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "行露",
    "paragraphs": [
      "厌浥行露，岂不夙夜，谓行多露。",
      "谁谓雀无角？何以穿我屋？谁谓女无家？何以速我狱？虽速我狱，室家不足！",
      "谁谓鼠无牙？何以穿我墉？谁谓女无家？何以速我讼？虽速我讼，亦不女从！"
    ],
    "author": "佚名",
    "dynasty": "国风-召南",
    "notes": []
  },
  {
    "title": "羔羊",
    "paragraphs": [
      "羔羊之皮，素丝五紽。退食自公，委蛇委蛇。",
      "羔羊之革，素丝五緎。委蛇委蛇，自公退食。",
      "羔羊之缝，素丝五总。委蛇委蛇，退食自公。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "殷其雷",
    "paragraphs": [
      "殷其雷，在南山之阳。何斯违斯，莫敢或遑？振振君子，归哉归哉！",
      "殷其雷，在南山之侧。何斯违斯，莫敢遑息？振振君子，归哉归哉！",
      "殷其雷，在南山之下。何斯违斯，莫或遑处？振振君子，归哉归哉！"
    ],
    "author": "佚名",
    "dynasty": "国风-召南",
    "notes": []
  },
  {
    "title": "摽有梅",
    "paragraphs": [
      "摽有梅，其实七兮。求我庶士，迨其吉兮。",
      "摽有梅，其实三兮。求我庶士，迨其今兮。",
      "摽有梅，顷筐塈之。求我庶士，迨其谓之。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "小星",
    "paragraphs": [
      "嘒彼小星，三五在东。肃肃宵征，夙夜在公。实命不同！",
      "嘒彼小星，维参与昴。肃肃宵征，抱衾与裯。实命不犹！"
    ],
    "author": "佚名",
    "dynasty": "国风-召南",
    "notes": []
  },
  {
    "title": "江有汜",
    "paragraphs": [
      "江有汜，之子归，不我以。不我以，其后也悔。",
      "江有渚，之子归，不我与。不我与，其后也处。",
      "江有沱，之子归，不我过。不我过，其啸也歌。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "野有死麕",
    "paragraphs": [
      "野有死麕，白茅包之。有女怀春，吉士诱之。",
      "林有朴樕，野有死鹿。白茅纯束，有女如玉。",
      "舒而脱脱兮，无感我帨兮，无使尨也吠。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "何彼襛矣",
    "paragraphs": [
      "何彼襛矣，唐棣之华？曷不肃雍？王姬之车。",
      "何彼襛矣，华如桃李？平王之孙，齐侯之子。",
      "其钓维何？维丝伊缗。齐侯之子，平王之孙。"
    ],
    "author": "佚名",
    "dynasty": "国风-召南",
    "notes": []
  },
  {
    "title": "驺虞",
    "paragraphs": [
      "彼茁者葭，一发五豝，于嗟乎驺虞！",
      "彼茁者蓬，一发五豵，于嗟乎驺虞！"
    ],
    "author": "佚名",
    "dynasty": "国风-召南",
    "notes": []
  }
]
