<html>
    <head>
        <meta charset="utf-8">
        
    
        <title> 滕王阁序 | 高中文言文 </title>
        <meta name="author"  content="JackeyGao">
        <meta name="description" content="JackeyGao, 一个程序员的技术分享和对生活的理解.">
        <meta name="keywords"  content="JackeyGao, JackeyGao的日记本, Python, Django, Vue.js, chinese-poetry">
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="57x57" href="../../assets/images/favicons/apple-icon-57x57.png">
<link rel="apple-touch-icon" sizes="60x60" href="../../assets/images/favicons/apple-icon-60x60.png">
<link rel="apple-touch-icon" sizes="72x72" href="../../assets/images/favicons/apple-icon-72x72.png">
<link rel="apple-touch-icon" sizes="76x76" href="../../assets/images/favicons/apple-icon-76x76.png">
<link rel="apple-touch-icon" sizes="114x114" href="../../assets/images/favicons/apple-icon-114x114.png">
<link rel="apple-touch-icon" sizes="120x120" href="../../assets/images/favicons/apple-icon-120x120.png">
<link rel="apple-touch-icon" sizes="144x144" href="../../assets/images/favicons/apple-icon-144x144.png">
<link rel="apple-touch-icon" sizes="152x152" href="../../assets/images/favicons/apple-icon-152x152.png">
<link rel="apple-touch-icon" sizes="180x180" href="../../assets/images/favicons/apple-icon-180x180.png">
<link rel="icon" type="image/png" sizes="192x192"  href="../../assets/images/favicons/android-icon-192x192.png">
<link rel="icon" type="image/png" sizes="32x32" href="../../assets/images/favicons/favicon-32x32.png">
<link rel="icon" type="image/png" sizes="96x96" href="../../assets/images/favicons/favicon-96x96.png">
<link rel="icon" type="image/png" sizes="16x16" href="../../assets/images/favicons/favicon-16x16.png">
<link rel="manifest" href="../../assets/images/favicons/manifest.json">
<meta name="msapplication-TileColor" content="#ffffff">
<meta name="msapplication-TileImage" content="../../assets/images/favicons/ms-icon-144x144.png">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body class="sk-green">
        <div id="main">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/polayoutu-00011.jpg');">
            <div class="intro">
                <div class="inner">
                来自: <a href="http://www.polayoutu.com/collections" target="blank">泼辣有图</a>
                </div>
            </div>
        </div>
    </div>
    <div class="you column">
        <div class="poetry">
            <div class="title">
                滕王阁序
            </div>
            <div class="author">
                王勃
            </div>

            <div class="content" style="padding-left: 1em;">
                
                <p>豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。</p>
                 
                <p></p>
                 
                <p>时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。（层峦 一作：层台；即冈 一作：列冈；仙人 一作：天人；飞阁流丹 一作：飞阁翔丹）</p>
                 
                <p></p>
                 
                <p>披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。</p>
                 
                <p></p>
                 
                <p>遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？</p>
                 
                <p></p>
                 
                <p>嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！</p>
                 
                <p></p>
                 
                <p>勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？</p>
                 
                <p></p>
                 
                <p>呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔：</p>
                 
                <p>滕王高阁临江渚，佩玉鸣鸾罢歌舞。</p>
                 
                <p>画栋朝飞南浦云，珠帘暮卷西山雨。</p>
                 
                <p>闲云潭影日悠悠，物换星移几度秋。</p>
                 
                <p>阁中帝子今何在？槛外长江空自流。</p>
                 
            </div>

            <hr class="line right">

            <div class="meta content">
                <p><a class="link under" href="../../www/list/高中文言文.html">高中文言文</a></p>
                <p></p>
                <p>唐代</p>
            </div>

            
            <div id="notes">
                <h3 class="ui header">注释</h3>

                <div class="notes content">
                    
                    <p>[1] 「豫章故郡」 一作 ：南昌故郡</p>
                    
                    <p>[2] 「轴」 通 ：舳</p>
                    
                    <p>[3] 「迷津」 一作 ：弥津</p>
                    
                    <p>[4] 「遥襟甫畅」 一作 ：遥吟俯畅</p>
                    
                    <p>[5] 「见机」 一作 ：安贫</p>
                    
                </div>
            </div>
            
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">长恨</div>
                <span id="jinrishici-sentence">自是人生长恨水长东.</span>
            </div>

            <div class="end content">
                <p>© 中文诗词 2018</p>
            </div>
        </div>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            gushiciTag.innerText = data.data.matchTags[0];
          }
        };
        xhr.send();
    }

    jinrishiciLoad()
    </script>
    

</html>