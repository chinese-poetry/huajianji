<html>
    <head>
        <meta charset="utf-8">
        
    
        <meta name="author"  content="JackeyGao">
        <meta name="description" content="JackeyGao, 一个程序员的技术分享和对生活的理解.">
        <meta name="keywords"  content="JackeyGao, JackeyGao的日记本, Python, Django, Vue.js, chinese-poetry">
        <title> 长恨歌 | 唐诗三百首 </title>
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="shortcut icon" href="../../assets/images/favicon.ico" type="image/x-icon">
        <link rel="apple-touch-icon" sizes="128x128" href="../../assets/images/favicon.ico">
        <link rel="icon" href="../../assets/images/favicon.ico" type="image/x-icon">
        
    <link rel="stylesheet" href="../../assets/semantic/components/grid.min.css">

    </head>
    
    <body class="sk-green">
        <div id="main">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/original_AMZU_58fd000007b9118c.jpg');">
        </div>
    </div>
    <div class="you column">
        <div class="poetry">
            <div class="title">
                长恨歌
            </div>
            <div class="author">
                白居易
            </div>

            <div class="content">
                
                <p>汉皇重色思倾国，御宇多年求不得。</p>
                 
                <p>杨家有女初长成，养在深闺人未识。</p>
                 
                <p>天生丽质难自弃，一朝选在君王侧。</p>
                 
                <p>回眸一笑百媚生，六宫粉黛无颜色。</p>
                 
                <p>春寒赐浴华清池，温泉水滑洗凝脂。</p>
                 
                <p>侍儿扶起娇无力，始是新承恩泽时。</p>
                 
                <p>云鬓花颜金步摇，芙蓉帐暖度春宵。</p>
                 
                <p>春宵苦短日高起，从此君王不早朝。</p>
                 
                <p></p>
                 
                <p>承欢侍宴无闲暇，春从春游夜专夜。</p>
                 
                <p>后宫佳丽三千人，三千宠爱在一身。</p>
                 
                <p>金屋妆成娇侍夜，玉楼宴罢醉和春。</p>
                 
                <p>姊妹弟兄皆列土，可怜光彩生门户。</p>
                 
                <p>遂令天下父母心，不重生男重生女。</p>
                 
                <p>骊宫高处入青云，仙乐风飘处处闻。</p>
                 
                <p>缓歌慢舞凝丝竹，尽日君王看不足。</p>
                 
                <p>渔阳鼙鼓动地来，惊破霓裳羽衣曲。</p>
                 
                <p></p>
                 
                <p>九重城阙烟尘生，千乘万骑西南行。</p>
                 
                <p>翠华摇摇行复止，西出都门百余里。</p>
                 
                <p>六军不发无奈何，宛转蛾眉马前死。</p>
                 
                <p>花钿委地无人收，翠翘金雀玉搔头。</p>
                 
                <p>君王掩面救不得，回看血泪相和流。</p>
                 
                <p>黄埃散漫风萧索，云栈萦纡登剑阁。</p>
                 
                <p>峨嵋山下少人行，旌旗无光日色薄。</p>
                 
                <p>蜀江水碧蜀山青，圣主朝朝暮暮情。</p>
                 
                <p></p>
                 
                <p>行宫见月伤心色，夜雨闻铃肠断声。</p>
                 
                <p>天旋地转回龙驭，到此踌躇不能去。</p>
                 
                <p>马嵬坡下泥土中，不见玉颜空死处。</p>
                 
                <p>君臣相顾尽沾衣，东望都门信马归。</p>
                 
                <p>归来池苑皆依旧，太液芙蓉未央柳。</p>
                 
                <p>芙蓉如面柳如眉，对此如何不泪垂。</p>
                 
                <p>春风桃李花开日，秋雨梧桐叶落时。</p>
                 
                <p>西宫南内多秋草，落叶满阶红不扫。(花开日 一作：花开夜；南内 一作：南苑)</p>
                 
                <p></p>
                 
                <p>梨园弟子白发新，椒房阿监青娥老。</p>
                 
                <p>夕殿萤飞思悄然，孤灯挑尽未成眠。</p>
                 
                <p>迟迟钟鼓初长夜，耿耿星河欲曙天。</p>
                 
                <p>鸳鸯瓦冷霜华重，翡翠衾寒谁与共。</p>
                 
                <p>悠悠生死别经年，魂魄不曾来入梦。</p>
                 
                <p>临邛道士鸿都客，能以精诚致魂魄。</p>
                 
                <p>为感君王辗转思，遂教方士殷勤觅。</p>
                 
                <p>排空驭气奔如电，升天入地求之遍。</p>
                 
                <p></p>
                 
                <p>上穷碧落下黄泉，两处茫茫皆不见。</p>
                 
                <p>忽闻海上有仙山，山在虚无缥渺间。</p>
                 
                <p>楼阁玲珑五云起，其中绰约多仙子。</p>
                 
                <p>中有一人字太真，雪肤花貌参差是。</p>
                 
                <p>金阙西厢叩玉扃，转教小玉报双成。</p>
                 
                <p>闻道汉家天子使，九华帐里梦魂惊。</p>
                 
                <p>揽衣推枕起徘徊，珠箔银屏迤逦开。</p>
                 
                <p>云鬓半偏新睡觉，花冠不整下堂来。</p>
                 
                <p></p>
                 
                <p>风吹仙袂飘飘举，犹似霓裳羽衣舞。</p>
                 
                <p>玉容寂寞泪阑干，梨花一枝春带雨。(阑 通：栏；飘飘 一作：飘飖)</p>
                 
                <p>含情凝睇谢君王，一别音容两渺茫。</p>
                 
                <p>昭阳殿里恩爱绝，蓬莱宫中日月长。</p>
                 
                <p>回头下望人寰处，不见长安见尘雾。</p>
                 
                <p>惟将旧物表深情，钿合金钗寄将去。</p>
                 
                <p>钗留一股合一扇，钗擘黄金合分钿。</p>
                 
                <p>但教心似金钿坚，天上人间会相见。</p>
                 
                <p></p>
                 
                <p>临别殷勤重寄词，词中有誓两心知。</p>
                 
                <p>七月七日长生殿，夜半无人私语时。</p>
                 
                <p>在天愿作比翼鸟，在地愿为连理枝。</p>
                 
                <p>天长地久有时尽，此恨绵绵无绝期。</p>
                 
            </div>

            <hr class="line right">

            <div class="meta content">
                <p><a class="link under" href="../../www/list/唐诗三百首.html">唐诗三百首</a></p>
                <p></p>
                <p>唐代</p>
            </div>

            


        </div>
    </div>
    <div class="mobile column">
        <div class="bottom content">
           中文诗歌 
        </div>
    </div>
</div>

        </div>
    </body>
    
    
    </script>
    

</html>