<html>
    <head>
        <meta charset="utf-8">
        
    
        <title> 勾践灭吴 | 高中文言文 </title>
        <meta name="author"  content="JackeyGao">
        <meta name="description" content="JackeyGao, 一个程序员的技术分享和对生活的理解.">
        <meta name="keywords"  content="JackeyGao, JackeyGao的日记本, Python, Django, Vue.js, chinese-poetry">
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="apple-touch-icon" sizes="57x57" href="../../assets/images/favicons/apple-icon-57x57.png">
<link rel="apple-touch-icon" sizes="60x60" href="../../assets/images/favicons/apple-icon-60x60.png">
<link rel="apple-touch-icon" sizes="72x72" href="../../assets/images/favicons/apple-icon-72x72.png">
<link rel="apple-touch-icon" sizes="76x76" href="../../assets/images/favicons/apple-icon-76x76.png">
<link rel="apple-touch-icon" sizes="114x114" href="../../assets/images/favicons/apple-icon-114x114.png">
<link rel="apple-touch-icon" sizes="120x120" href="../../assets/images/favicons/apple-icon-120x120.png">
<link rel="apple-touch-icon" sizes="144x144" href="../../assets/images/favicons/apple-icon-144x144.png">
<link rel="apple-touch-icon" sizes="152x152" href="../../assets/images/favicons/apple-icon-152x152.png">
<link rel="apple-touch-icon" sizes="180x180" href="../../assets/images/favicons/apple-icon-180x180.png">
<link rel="icon" type="image/png" sizes="192x192"  href="../../assets/images/favicons/android-icon-192x192.png">
<link rel="icon" type="image/png" sizes="32x32" href="../../assets/images/favicons/favicon-32x32.png">
<link rel="icon" type="image/png" sizes="96x96" href="../../assets/images/favicons/favicon-96x96.png">
<link rel="icon" type="image/png" sizes="16x16" href="../../assets/images/favicons/favicon-16x16.png">
<link rel="manifest" href="../../assets/images/favicons/manifest.json">
<meta name="msapplication-TileColor" content="#ffffff">
<meta name="msapplication-TileImage" content="../../assets/images/favicons/ms-icon-144x144.png">
<meta name="theme-color" content="#ffffff">
    <link rel="stylesheet" href="../../assets/semantic/components/grid.min.css">

    </head>
    
    <body class="sk-green">
        <div id="main">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/jackeygao-taishan-00004.jpg');">
            <div class="intro">
                <div class="inner">
                来自: <a href="https://jackeygao.io" target="blank">JackeyGao</a>
                </div>
            </div>
        </div>
    </div>
    <div class="you column">
        <div class="poetry">
            <div class="title">
                勾践灭吴
            </div>
            <div class="author">
                佚名
            </div>

            <div class="content" style="padding-left: 1em;">
                
                <p>越王勾践栖于会稽之上，乃号令于三军曰：“凡我父兄昆弟及国子姓，有能助寡人谋而退吴者，吾与之共知越国之政。”大夫种进对曰：“臣闻之，贾人夏则资皮，冬则资絺，旱则资舟，水则资车，以待乏也。夫虽无四方之忧，然谋臣与爪牙之士，不可不养而择也。譬如蓑笠，时雨既至，必求之。今君王既栖于会稽之上，然后乃求谋臣，无乃后乎？”勾践曰：“苟得闻子大夫之言，何后之有？”执其手而与之谋。</p>
                 
                <p></p>
                 
                <p>遂使之行成于吴，曰：“寡君勾践乏无所使，使其下臣种，不敢彻声闻于大王，私于下执事曰：寡君之师徒不足以辱君矣；愿以金玉、子女赂君之辱。请勾践女女于王，大夫女女于大夫，士女女于士；越国之宝器毕从！寡君帅越国之众以从君之师徒。唯君左右之，若以越国之罪为不可赦也，将焚宗庙，系妻孥，沈金玉于江；有带甲五千人，将以致死，乃必有偶，是以带甲万人事君也，无乃即伤君王之所爱乎？与其杀是人也，宁其得此国也，其孰利乎？”</p>
                 
                <p></p>
                 
                <p>夫差将欲听，与之成。子胥谏曰：“不可！夫吴之与越也，仇讎敌战之国也；三江环之，民无所移。有吴则无越，有越则无吴。将不可改于是矣！员闻之：陆人居陆，水人居水，夫上党之国，我攻而胜之，吾不能居其地，不能乘其车；夫越国，吾攻而胜之，吾能居其地，吾能乘其舟。此其利也，不可失也已。君必灭之！失此利也，虽悔之，必无及已。</p>
                 
                <p></p>
                 
                <p>越人饰美女八人，纳之太宰嚭，曰：“子苟赦越国之罪，又有美于此者将进之。”太宰嚭谏曰：“嚭闻古之伐国者，服之而已；今已服矣，又何求焉？”夫差与之成而去之。</p>
                 
                <p></p>
                 
                <p>勾践说于国人曰：“寡人不知其力之不足也，而又与大国执仇，以暴露百姓之骨于中原，此则寡人之罪也。寡人请更。”于是葬死者，问伤者，养生者；吊有忧，贺有喜；送往者，迎来者；去民之所恶，补民之不足。然后卑事夫差，宦士三百人于吴，其身亲为夫差前马。</p>
                 
                <p></p>
                 
                <p>勾践之地，南至于句无，北至于御儿，东至于鄞，西至于姑蔑，广运百里，乃致其父母昆弟而誓之，曰：“寡人闻，古之贤君，四方之民归之，若水之归下也。今寡人不能，将帅二三子夫妇以蕃。”令壮者无取老妇，令老者无取壮妻；女子十七不嫁，其父母有罪；丈夫二十不取，其父母有罪。将免者以告，公令医守之。生丈夫，二壶酒，一犬；生女子，二壶酒，一豚；生三人，公与之母；生二子，公与之饩。当室者死，三年释其政；支子死，三月释其政；必哭泣葬埋之如其子。令孤子、寡妇、疾疹、贫病者，纳宦其子。其达士，洁其居，美其服，饱其食，而摩厉之于义。四方之士来者，必庙礼之。勾践载稻与脂于舟以行。国之孺子之游者，无不哺（有的哺为“饣”偏旁）也，无不歠也：必问其名。非其身之所种则不食，非其夫人之所织则不衣。十年不收于国，民俱有三年之食。</p>
                 
                <p></p>
                 
                <p>国之父兄请曰：“昔者夫差耻吾君于诸侯之国，今越国亦节矣，请报之。”勾践辞曰：“昔者之战也，非二三子之罪也，寡人之罪也。如寡人者，安与知耻？请姑无庸战。”父兄又请曰：“越四封之内，亲吾君也，犹父母也。子而思报父母之仇，臣而思报君之仇，其有敢不尽力者乎？请复战！”勾践既许之，乃致其众而誓之，曰：“寡人闻古之贤君，不患其众之不足也，而患其志行之少耻也。今夫差衣水犀之甲者亿有三千，不患其志行之少耻也，而患其众之不足也。今寡人将助天灭之。吾不欲匹夫之勇也，欲其旅进旅退。进则思赏，退则思刑；如此，则有常赏。进不用命，退则无耻；如此，则有常刑。”</p>
                 
                <p></p>
                 
                <p>果行，国人皆劝。父勉其子，兄勉其弟，妇勉其夫，曰：“孰是君也，而可无死乎？”是故败吴于囿，又败之于没，又郊败之。</p>
                 
                <p></p>
                 
                <p>夫差行成，曰；“寡人之师徒，不足以辱君矣，请以金玉、子女赂君之辱！”勾践对曰：“昔天以越予吴，而吴不受命；今天以吴予越，越可以无听天之命，而听君之令乎！吾请达王甬、句东，吾与君为二君乎！”夫差对曰：“寡人礼先壹饭矣，君若不忘周室而为敝邑宸宇，亦寡人之愿也。君若曰：『吾将残汝社稷，灭汝宗庙。』寡人请死，余何面目以视于天下乎？越君其次也！”遂灭吴。</p>
                 
            </div>

            <hr class="line right">

            <div class="meta content">
                <p><a class="link under" href="../../www/list/高中文言文.html">高中文言文</a></p>
                <p></p>
                <p>先秦</p>
            </div>

            
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">长恨</div>
                <span id="jinrishici-sentence">自是人生长恨水长东.</span>
            </div>

            <div class="end content">
                <p>© 中文诗词 2018</p>
            </div>
        </div>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            gushiciTag.innerText = data.data.matchTags[0];
          }
        };
        xhr.send();
    }

    jinrishiciLoad()
    </script>
    

</html>